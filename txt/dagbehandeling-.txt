Het Operatief Dagcentrum (ODC) is een speciale afdeling naast het operatiecentrum waar kortdurende operaties en pijnbehandelingen snel achter elkaar kunnen plaatsvinden. Hierbij staan efficiëntie en patiëntvriendelijkheid centraal.Het Operatief Dagcentrum heeft 3 behandelkamers waar meestal sedatie (roesje) of een plaatselijke verdoving wordt gegeven. Daarnaast is algehele narcose mogelijk. De vorm van verdoving bespreken we van te voren met u. Geplande operaties vinden plaats van maandag tot en met vrijdag, tussen 8.00 en 16.00 uur.Het ODC is bedoeld voor kleine of kortdurende operaties. Denk bijvoorbeeld aan kleine gynaecologische ingrepen, zoals het plaatsen van een spiraaltje of een hysteroscopie (waarbij met een camera in de baarmoeder gekeken en geopereerd wordt) of plastisch-chirurgische en urologische ingrepen. U kunt meestal dezelfde dag weer naar huis. Op de dag van de operatie wordt u opgenomen op de dagbehandeling van het Operatief Dagcentrum. Hier worden voorbereidingen voor de operatie getroffen, zoals het aantrekken van een operatiejasje. Vanuit de dagbehandeling gaat u lopend of in bed naar de holding.Op de holding maken we u “klaar” voor de operatie. We plaatsen een infuus, meten uw bloeddruk en u wordt aangesloten aan de monitor.De anesthesiemedewerker brengt u naar de behandelkamer. Daar maakt u kennis met het team dat u gaat opereren. Dit zijn de chirurg, de anesthesiemedewerker en operatieassistenten. Voordat de operatie begint controleren we alle gegevens van u nog een keer, zoals uw naam, geboortedatum, voor welke operatie en zijde u komt, medicijngebruik en allergieën. Er vinden voorbereidingen plaats voor de verdoving. Bij sedatie wordt u altijd aangesloten op de bewakingsapparatuur.Na de operatie gaat u naar de uitslaapkamer (recovery). Hoe lang u daar blijft, hangt af van de operatie en hoe u zich voelt. Wij nemen contact op met de persoon die u als contactpersoon heeft opgegeven. Bent u weer voldoende bijgekomen van de verdoving? Dan wordt u teruggebracht naar de dagbehandeling en mag u naar huis. 