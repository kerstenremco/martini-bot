U bent onder behandeling in ons ziekenhuis. En dat doen we natuurlijk zo goed mogelijk. Daarom leggen we bijvoorbeeld alle gegevens van uw behandeling vast in een zogenaamd elektronisch patiëntendossier. Deze gegevens zijn beschermd en goed beveiligd opgeslagen. Alleen diegene binnen het Martini Ziekenhuis die uw gegevens nodig heeft voor uw behandeling, mag in uw dossier kijken.Na uw behandeling krijgt diegene die u heeft verwezen – uw externe zorgverlener en vaak is dat uw huisarts – van ons een brief met een korte samenvatting van wat is gebeurd en de resultaten van de behandeling. In veel situaties heeft het grote voordelen als uw externe zorgverlener zélf in uw dossier kan kijken. Bijvoorbeeld wanneer u opgenomen bent geweest in het ziekenhuis en de behandeling gaat thuis verder onder begeleiding van de huisarts. Uw huisarts ziet dan in uw dossier alle relevante gegevens bij elkaar, zoals uw bloeduitslagen, röntgenfoto’s of uw medicatie.Uiteraard kan uw externe zorgverlener niet zomaar in uw ziekenhuisdossier kijken. Daarvoor is eerst uw toestemming nodig. U kunt toestemming geven via het patiëntenportaal Mijn Martini. De medewerker aan de balie kan u ook de vraag stellen en u daarvoor een het formulier geven. Geeft u uw toestemming, dan regelen wij dat uw externe zorgverlener uw dossier kan inzien. Uiteraard gebeurt dat op een goed beveiligde manier. Eenmaal gegeven toestemming kunt u ten allen tijde ook weer intrekken via Mijn Martini. Het Martini Ziekenhuis voert daarnaast controles uit om eventueel misbruik te voorkomen. Zo kunnen wij achterhalen welke informatie wanneer is opgevraagd door welke zorgverlener.Stel uw vraag aan de medewerker van de receptie bij de hoofdingang, polikliniek of verpleegafdeling of stel uw vraag telefonisch via (050) 524 5245.